
رئیس مجمع نمایندگان استان خوزستان:
کانکس و وسایل سرمایشی مهم‌ترین نیاز مردم سیل‌زده خوزستان است
کمپ سیل‌زدگان ثامن الائمه - حمیدیه

رئیس مجمع نمایندگان استان خوزستان با بیان اینکه «فصل گرما در خوزستان فرا رسیده و اسکان در چادر برای مردم دشوار است»، گفت: بیشتر نگرانی ما امروز اردوگاهای اسکان موقت هست که شرایط برای مردم در چادر و بدون وسایل برودتی نظیر یخچال و کولر در روزهای آتی غیر قابل تحمل است.

قاسم ساعدی در گفت‌وگو با ایسنا با اشاره به آخرین وضعیت در استان سیل زده خوزستان بیان کرد: در استان خوزستان رودخانه کرخه و کارون تا حدودی فروکش کردند و میزان خروجی سدها پایین آمده است. کاهش خروجی آب در رودخانه کارون محسوس است. امیدواریم در قسمت‌های پایین دست کارون نظیر شادگان و خرم شهر نیز فروکش کردن آب محسوس شود و تهدید جدی سیل برطرف گردد.

وی در ادامه اظهار کرد: خیلی از روستاهای اطراف اهواز و شادگان به زیر آب رفته اند. گروه‌های جهادی از تمام نهادهای کشور، بسیج، سپاه، طلاب و اقشار مردم از سراسر کشور حضور میدانی دارند و در حال امداد رسانی به مردم هستند.

نماینده مردم دشت آزادگان در مجلس تصریح کرد: آنچه که امروز برای ما مهم است باتوجه به گرم‌تر شدن هوا اختصاص کانکس به سیل زدگان است. چراکه در خوزستان تابستان شروع شده است و گرمای هوا و رطوبت هوا شرایط را سخت کرده است.

وی در ادامه تاکید کرد: بیشتر نگرانی ما امروز اردوگاهای اسکان موقت هستند که شرایط برای مردم در چادر و بدون وسایل برودتی نظیر یخچال و کولر در روزهای آتی غیر قابل تحمل است. امیدواریم دولت کانکس‌هایی را در اختیار مردم قرار دهد تا حداقل بتوان در درون آنها از کولر استفاده کرد.

ساعدی در پایان بیان کرد: از دیگر انتظارات مردم تأمین خسارات وارده است. چراکه اکنون فصل برداشت است و دار و ندار مردم بر روی زمین‌های آنان است. از این بابت انتظار می‌رود دولت هرچه سریع‌تر نسبت به تأمین خسارات اقدام کند.

انتهای پیام
