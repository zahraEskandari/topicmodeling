
سیاوشی: عملکرد صداوسیما نباید به سمتی می‌رفت که ورود مصداقی رهبری لازم شود
صداوسیما

عضو کمیسیون فرهنگی مجلس گفت: مدیریت صدا و سیما با توجه به حجم نارضایتی‌های مردمی در فضای مجازی و واقعی باید عملکرد مدیریت بی‌تجربه و ناپخته شبکه سوم سیما را به نحوی مدیریت می‌کرد که مقام معظم رهبری به صورت مصداقی به موضوع ورود نمی‌کردند، این مسئله هزینه‌های سنگینی می‌تواند برای صدا و سیما داشته باشد.

طیبه سیاوشی در گفت‌وگو با ایسنا با اشاره به تذکر مقام معظم رهبری به دستگاه‌های مختلف از جمله صدا و سیما درباره استفاده از روش‌های شبیه بخت آزمایی در برنامه‌سازی‌هایشان، گفت: مسابقات و سرگرمی‌ها بستری خوب برای جذب مخاطب بیشتر برای صدا و سیماست اما نباید به چشم «سودجویی» و «درآمدزایی» بیشتر برای صدا و سیما نگریسته شود.

وی ادامه داد: بخش مسابقات و سرگرمی‌ها در صدا و سیما همان قدر که می‌تواند موجب جذب مخاطبِ بیشتر برای سازمان صدا و سیما شود به مراتب در انتقال فرهنگ عمومی و حتی آموزش مسائل علمی، تخصصی و دینی تاثیرگذار است.

نماینده مردم تهران در مجلس با انتقاد از نحوه انتصاب مدیران سازمان و شبکه‌های صدا و سیما، گفت: اصلا مشخص نیست انتخاب مدیران در سازمان صدا و سیما براساس چه ساز و کار و مکانیزم روشنی انجام می‌شود. تخصص، تجربه، تبحر یا رابطه؟ بخشی از مدیران صدا و سیما انتصاب‌های انجام شده در  این سازمان را به هیچ وجه «جوانگرایی» نمی‌دانند چرا که این افراد به هیچ وجه سابقه و تخصص کار در بدنه تولید شبکه سه را ندارند.

این عضو کمیسیون فرهنگی مجلس اظهار کرد: مدیریت صدا و سیما با توجه به حجم نارضایتی‌های مردمی در فضای مجازی و واقعی باید عملکرد مدیریت بی‌تجربه و ناپخته شبکه سوم سیما را به نحوی مدیریت می‌کرد که مقام معظم رهبری به صورت مصداقی به موضوع ورود نمی‌کردند، این مسئله هزینه‌های سنگینی می‌تواند برای صدا و سیما داشته باشد. در حالی که عسگری در حاشیه هیات دولت از تداوم پخش برنامه ۹۰ صحبت کرد، فروغی با بی‌اعتنای تمام برنامه ۹۰ و مجری آن را کنار می‌گذارد و آب از آب هم تکان نخورد. چطور امکان دارد در سازمان صدا و سیما مدیر یک شبکه از سیاست‌های مدیریت مجموعه حرف شنوی نداشته باشد؟

سیاوشی اظهار تاسف کرد: سر بسته بگویم آن چیزی که در چارچوب صفحه تلویزیون یا از پشت رادیو به مخاطب انتقال داده یا آموزش داده می‌شود با آن چیزی که در پشت صحنه‌های برنامه‌های صدا و سیما در جریان است با هم متضاد است.

وی این رفتار مدیر شکبه سه سیما را سرکوب خواست افکار عمومی دانست و افزود: رفتارهای مغرضانه مدیر شبکه سه، سرکوب انسانهایی است که با برنامه‌سازی‌ها و عملکرد غیر مردم‌پسند صدا و سیما روز به روز اعتمادشان نسبت به رسانه ملی کاسته می شود در حالی که باید  روز به روز بر تعداد مخاطبانش افزوده می‌شد.

نماینده مردم تهران در مجلس در بخش دیگری از سخنانش بر لزوم قانونمدار و پاسخگو کردن مدیران صدا و سیما تاکید کرد و افزود: طرح اداره و نظارت بر صدا و سیمای جمهوری اسلامی ایران از طرح‌های نسبتا خوبی است که درصدد قانونمدار و نظارت‌پذیر کردن این سازمان بزرگ غیردولتی است که با پایان رسیدگی مجلس به طرح اصلاح قانون انتخابات و پس از رسیدگی به لایحه اصلاح قانون مالیات بر ارزش افزوده، در دستور کار صحن علنی مجلس قرار می‌گیرد البته با امضاء و تقاضای ۵۰ نماینده و با رای احتمالی نمایندگان در اولویتِ رسیدگی صحن علنی قرار خواهد گرفت.

وی با اشاره به ویژگی طرح مذکور گفت: یکی از ده‌ها ویژگی طرح مذکور اداره هیات امنایی صدا و سیماست.

عضو کمیسیون فرهنگی مجلس با اشاره به دلایل نوشتن چنین طرحی در کمیسیون متبوعش، گفت: تصمیمات شبهه‌ناک برخی مدیران شبکه‌های صدا و سیما در مقاطع مختلف زمانی به ویژه انتصاب مدیری ناآشنا با کار حرفه‌ای در شبکه‌های رادیو و تلویزیون؛ به ویژه منصوب کردن فردی در شبکه سه و اتفاقاتی که برای  پر بیننده‌ترین برنامه ورزشی سیما و بدتر از آن در پخش مسابقه «برنده باش» که شبهه بخت‌آزمایی داشت و از آن مهمتر پاسخگو نبودن به مراجع قانونی، لزوم تصویب طرح اداره و نظارت بر صدا و سیما در کمیسیون فرهنگی را دو چندان کرد.

سیاوشی با اشاره به تازه‌ترین مصداق پاسخگو نبودن مدیریت صدا و سیما، گفت: در پی استفتائی که درباره مسابقه «برنده باش» از آیت‌الله العظمی مکارم شیرازی شد و ایشان تاکید کردند «اگر جوایز مسابقات از جیب مردم باشد، قمار است» یکی از اعضای شورای نظارت بر صدا و سیما در مصاحبه‌ای اعلام کرد از مدیران سیما در خصوص سه تخلف کلان اتفاق افتاده در این سازمان سوال پرسیدیم که مدیران این سازمان با بی‌اعتنایی تمام پاسخ به این سوالات را به بعد موکول کردند.

وی ادامه داد: اولین سوال درباره تخلفاتی که در نظرسنجی معروف به ستاره مربع برای معرفی بهترین برنامه و مجری سیما برگزار شد، بود که بنا بر اعلام رسمی وزیر ارتباطات و فناوری اطلاعات تخلفات گسترده‌ای برای معرفی مسابقه «برنده باش» و مجری آن گزارش شد. دومین اقدام غیرعقلایی و ضدمردمی سیما، درگیری مدیر شبکه سه و حذف برنامه ۹۰ و مجری آن از این شبکه بود و سومین تخلف آشکار مدیر شبکه سه برگزاری مسابقه «برنده باش» بود که موجب ابراز نارضایتی شدید برخی مراجع عظام تقلید و تذکر مقام معظم رهبری به مدیریت صدا و سیما شد. به نظر بنده تصمیمات و عملکرد صدا و سیما برای نهادی که مستقیما زیر نظر مقام معظم رهبری اداره می‌شود و باید مصداق تمام و کمال جمهوریت و اسلامیت نظام باشد به هیچ وجه قابل دفاع نیست.

عضو کمیسیون فرهنگی مجلس عملکرد غیرشفاف مدیران صدا و سیما در بخش‌های مختلف را مورد تاکید قرار داد و افزود: ورود مصداقی مقام معظم رهبری و تذکر به مدیریت صدا و سیما درباره استفاده از روش‌های شبیه بخت آزمایی در برنامه‌سازی‌های این سازمان بزرگ نشان‌دهنده نارضایتی معظم‌له از عملکرد مدیریتی صدا و سیماست؛ البته از آنجا که این سازمان خود را به هیچ مرجعی حتی مجلس شورای اسلامی پاسخگو نمی‌داند، بهترین شخصی که می‌تواند این سازمان را پاسخگو کند، شخص مقام معظم رهبری است.

سیاوشی با اشاره به بودجه ده‌ها میلیارد تومانی صدا و سیما بر لزوم قانونمدار کردن صدا و سیما با مجوز مقام معظم رهبری و تصویب طرح اداره و نظارت بر صدا و سیمای جمهوری اسلامی ایران تاکید کرد و افزود: بودجه سنگین این سازمان عریض و طویل با ده‌ها هزار کارمند از بودجه عمومی دولت تامین و پرداخت می‌شود. علاوه بر آن ده‌ها هزار میلیارد تومان هم از طریق برنامه‌های تبلیغاتی و آگهی‌های بازرگانی جذب این سازمان می‌شود؛ بنابراین باید ساز و کاری  تعریف شود تا بر نحوه هزینه‌کرد این بودجه‌ها، نحوه انتصابات و عملکرد آن نظارت جدی شود.

انتهای پیام
