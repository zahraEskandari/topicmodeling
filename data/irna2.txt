 به مناسبت سالگرد شهادت علی اکبر شیرودی؛
پرواز تا خدا

    تهران-ایرنا- خلبان شهید «علی اکبر شیرودی» که از آن به نام شجاع ترین خلبان و ستاره درخشان جنگ کردستان نام برده می شود، بالاترین ساعت پرواز در جنگ را در جهان داشت و با بیش از 40 بار سانحه و بیش از 300 مورد اصابت گلوله به هلی کوپترش، باز سرسختانه می جنگید.

[پرواز تا خدا]

به گزارش خبرنگار دفاعی ایرنا، هشت سال دفاع مقدس از دوره های بسیار سرنوشت ساز تاریخ معاصر ایران محسوب می شود؛ هنگامه ای که با رشادت ها و ایثار رزمندگان عرصه ی نبرد، افتخار دیگری پس از پیروزی انقلاب اسلامی برای ملت ایران رقم خورد.
غیورمردانی که با خودباوری و عزمی جدی در مسیر مبارزه با دشمنان این مرز و بوم گام برداشتند و در سنگر مقاومت، دلیرانه جنگیدند و به مقام والای شهادت نایل آمدند. امیر سرافراز ارتش سرتیپ خلبان شهید شیرودی از جمله رزمندگانی است که در نظر صاحب نظران جنگ های هوایی، نامدارترین خلبان جهان نامیده شده است.
وی در دی 1334 هجری خورشیدی در یکی از روستاهای تنکابن در استان مازندران دیده به جهان گشود و از همان اوان کودکی خواندن قرآن را نزد پدر فراگرفت. او برای گذراندن تحصیلات مقدماتی به مدرسه ای در روستای نزدیک به مکان زندگی خویش رفت و در کنار آموزش درس های علمی و دینی در کار کشاورزی به یاری پدر شتافت.
شیرودی در دوره جوانی از نظر ایمان، اخلاق و تحصیل سرآمد همسالان خویش بود و پس از مدتی برای ادامه ی تحصیل راهی تهران شد. او در دوره ای می زیست که ظلم و استبداد رژیم پهلوی بر کشور سایه افکنده بود؛ وی با افکار و روش های مبارزه ی امام خمینی علیه رژیم پهلوی آشنا شد و به مطالعه کتاب های معارف، فلسفی و سیاسی از جمله نوشته های شهید مطهری پرداخت و در این مسیر در کنار دیگر انقلابیون قرار گرفت.
وی پس از مدت کوتاهی به دلیل علاقه به خلبانی وارد دوره مقدماتی این رشته شد و برای کامل کردن آموزه های خود در این زمینه به پادگان هوانیروز اصفهان رفت و بعد از به پایان رساندن آموزش های بالگرد کبری به عنوان خلبان در ارتش استخدام شد و به پادگان هوانیروز کرمانشاه انتقال یافت.
این شهید راه حق با همرزم خود، شهید احمد کشوری از خلبانان تیزپرواز ارتش ایران آشنا و در عرصه های دشواری چون مبارزات پیش از انقلاب و ماموریت های خطیر در دفاع مقدس با او همقدم و همگام شد.
این انقلابی متدین؛ در زمان مبارزه مردم علیه رژیم پهلوی با انتشار اعلامیه های امام خمینی نقش موثری را در دفاع از آرمان انقلابی ملت ایران ایفا کرد؛ پس از پیروزی انقلاب اسلامی در بهمن 1357 هجری خورشیدی، برای خدمت به این مرز و بوم در تمامی فعالیت های مذهبی و اجتماعی حضور فعال داشت و به راهنمایی کارکنان پرواز در پایگاه هوایی می پرداخت. با آغاز غائله کردستان، داوطلبانه راهی این منطقه شد و در برابر گروه های ضد انقلاب مبارزه خود را آغاز کرد و به دلیل رشادت های بسیاری که در این ماموریت از خویش نشان داد به عنوان فرمانده ی خلبانان هوانیروز برگزیده شد.
او در کنار این فعالیت ها، نقش بسیار تعیین کننده ای را در آزادسازی شهر پاوه داشت به گونه ای که شهید چمران درباره رشادت های شهید شیرودی در غائله کردستان و پاوه می گوید: «هنگام هجوم به دشمن با هلیکوپتر به صورت مایل شیرجه می رفت و دشمن را زیر رگبار گلوله می گرفت و مثل جت جنگنده فانتوم مانور می داد. او با آن وحشتی که در دل دشمن ایجاد می کرد، بزرگترین ضربات را به آن ها می زد.»
شیرودی را از بنیان گذاران کمیته انقلاب اسلامی استان کرمانشاه می دانند زیرا با شروع جنگ تحمیلی، راهی کرمانشاه شد و با انجام پروازهای بی شمار و شجاعانه بسیار خواب دشمن متجاوز را آشفته ساخت.
عقاب تیز پرواز جبهه های نبرد با عملیات های پروازی خود، توانست به نیروها و تجهیزات دشمن تلفات سنگینی وارد سازد و به دلیل ایثارگری های بسیار در راه دفاع از مام وطن، از درجه ستوان یاری به درجه سروانی ارتقا یافت. او در گفت و گویی با مجله ی پبام انقلاب، تنها دلیل زنده ماندنش را پس از مأموریت های بسیار مهم هوایی و نجات یافتن از 360 خطر مرگ؛ مشیت و عنایت الهی عنوان کرد.
سرانجام در هشتم اردیبهشت 1360 هجری خورشیدی هنگامی که در آخرین عملیات پروازی خویش در بازی دراز حضور یافته بود به دلیل حمله ی عراق برای بازپس گیری این منطقه، بالگرد وی مورد اصابت گلوله قرار گرفت و به مقام والای شهادت نایل آمد. درباره ی چگونگی شهادت این رزمنده ی غیور؛ خلبان یاراحمد آرش که به همراه وی در این عملیات شرکت کرده بود، چنین می گوید: « بارها او را در صحنه جنگ دیده بودم که خود را با هلیکوپتر به قلب دشمن زده و حتی هنگام پرواز مسلسل به دست می گرفت. در آخرین نبرد هم جانانه جنگید و بعد از آنکه چهارمین تانک دشمن را زدیم، ناگهان گلوله یکی از تانک های عراقی به هلیکوپتر اصابت کرد و در همان حال شیرودی که مجروح شده بود با مسلسل به همان تانک شلیلک کرده و آن را منهدم کرد و خود نیز به شهادت رسید.
برگرفته از کتاب «شهید شیرودی در جنگ تحمیلی با عراق»