لاریجانی: ایجاد یک دیوان داوری اسلامی امری ضروری است

رئیس مجلس گفت: ایجاد یک دیوان داوری اسلامی با توجه به گسترش روابط و تجارت کشورهای اسلامی امری ضروری است.
لاریجانی: ایجاد یک دیوان داوری اسلامی امری ضروری است

به گزارش خبرنگار پارلمانی خبرگزاری فارس، علی لاریجانی رئیس مجلس شورای اسلامی صبح امروز (یکشنبه) در همایش بین المللی آینده جهان اسلام در افق ۱۴۱۴، طی سخنانی اظهار داشت: غفلت از آینده، خسران بزرگی را برای کشورها به وجود می‌آورد.
وی افزود: متاسفانه برخی حاکمان برای اهداف کوچک، آینده را از دست می‌دهند.

رئیس مجلس شورای اسلامی با اشاره به اینکه گام‌های کوچک می‌تواند در آینده روشن و درخشان، مهم باشد، گفت: مانند توجه به گردشگری، اما اختلافات و منافع اقتصادی موجب شده است که کمتر به آن پرداخته شود.

رئیس مجلس شورای اسلامی، داشتن دیوان داوری اسلامی را برای گسترش کشورهای اسلامی بسیار مهم دانست و گفت: ایجاد یک دیوان داوری اسلامی با توجه به گسترش روابط و تجارت کشورهای اسلامی امری ضروری به نظر می‌رسد که مؤسسه آینده پژوهی در این زمینه گام‌های برداشته است، من توصیه می‌کنم این ایده‌های خوب را رها نکنید.

وی در بخش دیگری از سخنانش بیان کرد: بسیاری از متفکران اسلامی درباره همگرایی جهان اسلام کار کرده‌اند که در رأس آن می‌توان به امام خمینی (ره) اشاره کرد.

لاریجانی با بیان اینکه یکی از دل‌مشغولی‌های امام (ره) استفاده از ظرفیت متحد جهان اسلام بود که در قانون اساسی هم تجلی پیدا کرد، گفت: توجه به جهان اسلام، کمک به ملت‌های مسلمان در اصول مختلف قانون اساسی متبلور است. باید بسترهای فرهنگی نیز در این راستا ایجاد شود.

لاریجانی با اشاره به نقش آیت‌الله سیستانی در هدایت مردم عراق، خاطرنشان کرد: پس از صدام، آمریکایی‌ها فکر می‌کردند به ایالتی دست یافتند و بدون توجه به مختصات فرهنگی عراق، اقداماتی را انجام داده‌اند. متن قانون اساسی عراق را در ابتدا آمریکایی‌ها نوشتند اما آیت‌الله سیستانی مخالفت کردند و اعلام کردند «قانون اساسی عراق را باید مردم عراق بنویسند.»

وی افزود: در درگیری‌های شیعه و سنی که در عراق به راه انداختند آن کسی که شرایط را آرام کرد، آیت‌الله سیستانی بود.

رئیس مجلس شورای اسلامی اضافه کرد: نهاد مرجعیت، ذاتاً هویت وحدت‌گرا و آینده‌نگر برای جهان اسلام داشته است که باید این مؤسسه به این ظرفیت توجه کند.

لاریجانی با تأکید بر لزوم بررسی جریان‌های اسلامی که در طول قرن اخیر در عالم اسلام نقش‌آفرینی کرده است، گفت: جریان‌های اسلامی تحولات و پوست‌اندازی‌هایی را در طول ۳۰ سال اخیر تجربه کرده است. گرایش‌های صوفیانه در کشورهای اسلامی وجود دارد که دارای نقش و نگاه می‌باشد.

رئیس قوه مقننه با بیان اینکه جریان‌های سیاسی، اجتماعی و فرهنگی در عالم اسلام باید مورد بررسی و توجه قرار گیرند، تأکید کرد: باید جریان‌های افراطی و مخرب را نیز مورد بررسی قرار داد. این جریانات متأثر از تفکر وهابی و ابداع بیگانگان هستند.

رئیس مجلس شورای اسلامی ادامه داد: شاید از نظر امنیتی مثل داعش سرکوب شوند اما همچنان تحرک دارند. نباید آنها را حذف شده پنداشت.

لاریجانی با بیان اینکه باید نوع فکر و اقدامات آنها مورد بررسی قرار گیرد تا نوع مبارزه با آنها تعیین شود، گفت: مبارزه فرهنگی با این گروه‌ها باید مورد توجه قرار گیرد.

رئیس مجلس شورای اسلامی با تأکید بر اینکه مراجع در نهاد روحانیت به نوعی هدایت امت اسلامی را بر عهده دارند، افزود: باید از این ظرفیت استفاده کرد. بزرگترین رهبران نهضت مشروطه، مراجع عظام عراق بودند که برای ایران دغدغه داشتند.

انتهای پیام /
