 اعضای اتاق فکر وزارت کشور:
انسجام ملی، پیش نیاز و نتیجه انتخابات آینده است

    تهران- ایرنا- اعضای اتاق فکر معاونت سیاسی وزارت کشور در پنجمین جلسه این معاونت، انسجام ملی را پیش نیاز و نتیجه انتخابات آینده دانستند و بر ضرورت مستندسازی فرآیندهای انتخابات، عقلانیت انتخاباتی تاکید کردند.

[انسجام ملی، پیش نیاز و نتیجه انتخابات آینده است]

به گزارش روز یکشنبه ایرنا از پایگاه اطلاع رسانی وزارت کشور، پنجمین جلسه اتاق فکر معاونت سیاسی وزارت کشور که در این وزارتخانه برگزار شد، رابطه انتخابات آینده مجلس شورای اسلامی و انسجام ملی مورد بحث و بررسی قرار گرفت.
اسماعیل موسوی مدیرکل دفتر انتخابات وزارت کشور در این جلسه، گزارشی از مسأله شناسی فرآیند برگزاری انتخابات در حوزه هایی همچون اجرا و برگزاری، بودجه و اعتبارات، انتخابات الکترونیکی، آموزش عوامل انتخابات، امور حقوقی و سیاسی انتخابات که با هدف تلاش حداکثری برای به حداقل رساندن مسائل موجود در روند برگزاری انتخابات تهیه شده است، ارائه کرد.
در ادامه این جلسه اعضای اتاق فکر به تبیین مباحث و نظرات خود درخصوص مباحثی همچون کارکردها و تأثیرات کلان انتخابات، چالش های نوپدید و شگفتی سازهای انتخابات، رابطه انتخابات و انسجام ملی، ضرورت مستندسازی فرایندهای انتخابات، عقلانیت انتخاباتی، انتخابات و مسؤولیت پذیری انتخاباتی پرداختند.
جمال عرف معاون سیاسی وزیر کشور نیز در این جلسه به تبیین دقیق سیاست های کلان انتخابات از سوی رهبر معظم انقلاب، این سیاست ها را سند بالادستی انتخابات آینده دانست و اظهار داشت: ضرورت دارد نهایت تلاش برای تحقق و تثبیت «برنامه محوری» در انتخابات از سوی همه ارکان انتخابات مورد توجه قرار گیرد.
وی همچنین با تأکید بر ضرورت تشکیل مجلس در تراز نظام جمهوری اسلامی به عنوان هدف گذاری کلان انتخابات آینده، جلسات اتاق فکر را به عنوان محملی برای جستجوی راهکارها و پیشنهاد راهبردهایی جهت تحقق ارکان اصلی انتخابات یعنی مشارکت بالا، امنیت بالا، رقابت بالا و سلامت بالا توصیف کرد.
پنجمین جلسه اتاق فکر حوزه معاونت سیاسی وزارت کشور به ریاست معاون سیاسی وزیر کشور و رییس ستاد انتخابات کشور و با حضور محمود یزدان فام مشاور علمی این معاونت، قدیر نصری دانشیار علوم سیاسی دانشگاه خوارزمی، سیدجلال دهقانی فیروزآبادی استاد روابط بین‌الملل دانشگاه علامه طباطبایی و نایب رییس کمیسیون امنیت ملی و سیاست خارجی مجلس، علی اصغر افتخاری دانشیار دانشگاه امام صادق (ع) و رییس سابق مرکز مطالعات راهبردی و آموزش وزارت کشور، ملکی مشاور وزیر کشور، بهرام سرمست استاندار قم و سیداسماعیل موسوی مدیرکل دفتر انتخابات وزارت کشور و دبیرستاد انتخابات کشور برگزار شد.
اتاق فکر حوزه معاونت سیاسی در راستای تقویت مدیریت سیاسی کشور در حوزه صف و ستاد و همچنین احصا مشکلات و موانع انسجام ملی در کشور و ارائه راهکارهای عملی و اجرایی در جهت تقویت آن با رویکردی علمی و راهبردی از سوی معاون سیاسی وزیر کشور ایجاد شده است.