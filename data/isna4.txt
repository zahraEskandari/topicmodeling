
عرف: سیاست‌های کلی انتخابات، سند بالادستی انتخابات آینده است
جمال عرف معاون سیاسی وزارت کشور

رئیس ستاد انتخابات کشور با تأکید بر ضرورت تشکیل مجلسی در تراز نظام جمهوری اسلامی به عنوان هدف گذاری کلان انتخابات آینده مجلس گفت: سیاست‌های کلان انتخابات، سند بالادستی انتخابات آینده است.

به گزارش ایسنا، جمال عرف در پنجمین جلسه اتاق فکر حوزه معاونت سیاسی وزارت کشور با اشاره به تبیین دقیق سیاست‌های کلان انتخابات از سوی مقام معظم رهبری، اظهار کرد: این سیاست‌ها را سند بالادستی انتخابات آینده است. ضرورت دارد که نهایت تلاش برای تحقق و تثبیت «برنامه محوری» در انتخابات از سوی همه ارکان انتخابات مورد توجه قرار گیرد.

عرف در ادامه با تأکید بر ضرورت تشکیل مجلسی در تراز نظام جمهوری اسلامی به عنوان هدف گذاری کلان انتخابات آینده مجلس، جلسات اتاق فکر را به عنوان محملی برای جستجوی راهکارها و پیشنهاد راهبردهایی جهت تحقق ارکان اصلی انتخابات یعنی مشارکت بالا، امنیت بالا، رقابت بالا و سلامت بالا توصیف کرد.

براساس این گزارش پنجمین جلسه اتاق فکر حوزه معاونت سیاسی وزارت کشور به ریاست جمال عرف معاون سیاسی وزیر کشور و رئیس ستاد انتخابات کشور و با حضور محمود یزدان فام مشاور علمی معاونت، قدیر نصری دانشیار علوم سیاسی دانشگاه خوارزمی، سید جلال دهقانی فیروزآبادی استاد روابط بین‌الملل دانشگاه علامه طباطبایی، علی اصغر افتخاری دانشیار دانشگاه امام صادق و رئیس سابق مرکز مطالعات راهبردی و آموزش وزارت کشور، دکتر ملکی مشاور وزیر کشور، سرمست استاندار قم و سیداسماعیل موسوی مدیرکل دفتر انتخابات وزارت کشور و دبیر ستاد انتخابات کشور در محل وزارت کشور برگزار شد.

این جلسه به بررسی و ارزیابی رابطه انتخابات آینده مجلس شورای اسلامی و انسجام ملی اختصاص داشت. در ابتدای این جلسه، اسماعیل موسوی مدیرکل دفتر انتخابات وزارت کشور، گزارشی مبسوط از مسأله شناسی فرایند برگزاری انتخابات در حوزه‌های اجرا و برگزاری، بودجه و اعتبارات، انتخابات الکترونیکی، آموزش عوامل انتخابات، امور حقوقی و سیاسی انتخابات ارائه کرد که با هدف تلاش حداکثری برای به حداقل رساندن مسائل موجود در روند برگزاری انتخابات تهیه شده بود.

اعضای اتاق فکر، به تبیین مباحث و نقطه نظرات خود در خصوص مباحثی همچون کارکردها و تأثیرات کلان انتخابات، چالش‌های نوپدید و شگفتی سازهای انتخابات، رابطه انتخابات و انسجام ملی، ضرورت مستندسازی فرایندهای انتخابات، عقلانیت انتخاباتی، انتخابات و مسؤولیت پذیری انتخاباتی پرداختند.

اتاق فکر حوزه معاونت سیاسی در راستای تقویت مدیریت سیاسی کشور در حوزه صف و ستاد و هم چنین احصا مشکلات و موانع انسجام ملی در کشور و ارائه راهکارهای عملی و اجرایی در جهت تقویت آن با رویکردی علمی و راهبردی، از سوی معاون سیاسی جدید وزیر کشور ایجاد شده است.

انتهای پیام
