 فرجی راد در گفت وگو با ایرنا:
تیم B مخالف مبادله زندانیان و هر گونه تعامل و گفت وگو با ایران است

    تهران-ایرنا- یک دیپلمات پیشین تاکید کرد: تاخیر در اعلام جواب آمریکایی ها در برابر پیشنهاد مبادله زندانیان، نشاندهنده آن است که تیم B مخالف مبادله زندانیان و هر گونه تعامل و گفت وگو است.

[تیم B مخالف مبادله زندانیان و هر گونه تعامل و گفت وگو با ایران است]

«عبدالرضا فرجی راد» روز یکشنبه در گفت وگو با خبرنگار سیاسی ایرنا، با اشاره به اقدامات تیم B (جان بولتون، بنیامین نتانیاهو، محمد بن سلمان و محمد بن زاید) در عرصه سیاست خارجی ایالات متحده آمریکا گفت: وقتی به عملکرد و گفته های دونالد ترامپ - از زمانی که وی کاندیدای انتخابات ریاست جمهوری سال 2016 بوده است تا به امروز – نگاه می کنیم، می توانیم بگوییم که نمی شود رفتارها و گفتارهای رئیس جمهور آمریکا را با تیم B و مایک پمپئو 100 درصد یکسان و منطبق دانست.

**تیم B به دنبال همراه کردن ترامپ با خود است
وی اضافه کرد:هرچند ترامپ در طول دو سال گذشته رویکردهایش فراز و نشیب های بسیاری داشته ولی شاهد تفاوت های رفتاری میان رئیس جمهور آمریکا با تیم B بوده ایم.
فرجی راد گفت: تیم B به مثابه گروه فشاری است که در پی هر تصمیمی از سوی کاخ سفید به دنبال اثرگذاری بر رئیس جمهور آمریکا و همراه کردن ترامپ با خود است که در نمونه های بسیاری هم موفق بوده اند که می توان به مذاکرات آمریکا با کره شمالی و دستور ترامپ برای خروج نیروهای نظامی از سوریه اشاره کرد که اقدامات این گروه وضعیت خروج نیروها را نامشخص و نامعلوم کرده است.
سفیر اسبق ایران در نروژ و مجارستان با اشاره به تلاش های تیم B برای قراردادن ایران در کانون حملات ترامپ، تصریح کرد: ترامپ هرچند از برجام خارج شده و اقدامات ناشایست و نامربوط بسیاری را درباره ایران انجام داده است ولی به نظر نمی رسد که وی به دنبال درگیری و برخورد نظامی باشد و از سویی، ادعاهایی را هم درباره آمادگی اش برای مذاکره با ایران کرده است.
فرجی راد ادامه داد: با این وجود، تیم B تلاش های زیادی می کند تارفتارهای ترامپ را براساس خواسته های خود جهت دهی کرده و رویکرد کاخ سفید به کارزار و برخورد نظامی با ایران منتهی شود.
وی خاطرنشان کرد: ترامپ در کارزار انتخاباتی اش پیش از ریاست جمهوری ادعاهایی را نسبت به توافق هسته ای مطرح کرد که آن ادعاها به همراه تلاش های تیم B، وی را مجبور کرد از برجام خارج شود. امروز هم ترامپ می خواهد در برابر خروج از برجام، دستاوردی را به دست آورد و بگوید من چیزی را به دست آوردم که دولت پیشین آمریکا موفق به دست آوردن آن نشده بود و با آمدن جو بایدن، معاون اوباما به کارزارهای انتخاباتی، این نگاه تشدید خواهد شد.
این استاد ژئوپولتیک دانشگاه افزود: در مذاکرات واشنگتن و پیونگ یانگ هم آمریکا منافع چندانی را کسب نکرده و کره ای ها امتیازات بیشتری گرفته اند ولی ترامپ با بهره برداری از این مسئله به دنبال تبدیل این موضوع به یک دستاورد و پیروزی است.
فرجی راد اضافه کرد: یکی از ادعاهایی که ترامپ نسبت به برجام دارد این است که این توافق، موجب کسب سود از اروپا، روسیه و چین شد و آمریکا نه تنها سودی را به دست نیاورد بلکه پول هم پرداخت کرد. حرف ترامپ، صحبت هایی از این دست است ولی تیم B به دنبال ایجاد تنش، درگیری نظامی و براندازی است.

**با مبادله زندانیان می توان گروه های فشار و تیم B را کنار زد
وی اضافه کرد: محمدجواد ظریف رویکرد هوشمندانه ای را درباره انفکاک میان ترامپ و تیمB در پیش گرفته است. هر چند این رویکرد باید پیش از این مورد توجه دست اندرکاران قرار می گرفت،اما امروز هم این رویکرد باید بیش از پیش مورد پرداخت قرار بگیرد تا بتواند ضمن ایجاد شکاف، مخاطب اصلی خود را درون هیات حاکمه آمریکا پیدا کند.
این تحلیلگر مسائل سیاست خارجی مبادله زندانیان را گام خوبی برای مدیریت تنش های موجود دانست و بیان کرد: مبادله زندانیان هم یک اقدام انسانی است و هم می تواند آغاز خوبی برای تعامل باشد و این احساس را ایجاد کند که می توان درخصوص موضوعات دیگری به گفت وگو نشست و گروه های فشار و تیم B را کنار زد.
فرجی راد با بیان اینکه آنگونه ظریف در نیویورک گفت ایران از چند ماه پیش این مسئله را به صورت رسمی اعلام کرده است، یادآور شد: با وجود اعلام قبلی ایران، آمریکا به این مسئله جواب نداده بود تا آنکه پس از این اعلام رسمی، جواب نصف نیمه ای را دادند. با این وجود، تاخیر در اعلام جواب در برابر این پیشنهاد، نشاندهنده آن است که تیم B مخالف مبادله زندانیان و هر گونه تعامل و گفت وگو است.