
پوربابایی در گفت‌وگو با ایسنا مطرح کرد
پلیس حق احضار و گرفتن تعهد به خاطر بی‌حجابی را ندارد/ تشخیص با مقام قضایی است
هوشنگ پوربابایی

یک وکیل دادگستری گفت: پلیس حق توقیف یا احضار صاحبان خودرو به خاطر بی حجابی را مگر در موارد معین ندارد و این امر با مقام قضایی است.

هوشنگ پوربابایی در گفت‌وگو با ایسنا، درباره احضار صاحبان خودرو به خاطر بی حجابی توسط پلیس گفت: طبق ماده ۱۶۸ قانون آیین دادرسی کیفری، در صورتی که یک شخصی ذی سمت و ذی نفع شکایتی را مطرح کند، فقط بازپرس یا مقام قضایی با بررسی ادله جرم و شواهد و در صورتی که واقعه را مجرمانه بداند باید فرد را احضار کند؛ بنابراین پلیس که یک مقام ضابط قضایی است نه تنها حق توقیف خودرو را ندارد (مگر در جرائم مشهود) بلکه حق احضار افراد را به طریق اولی ندارد و در صورتی که راسا احضار نماید، اقدامش خلاف قانون است و دخالت در امور قضایی محسوب می‌شود و قطعاً در مراجع قضایی هم این موضوع قابل تعقیب است.

وی افزود: پلیس حق مداخله در امور قضایی را ندارد ولو اینکه موضوع را جرم تشخیص دهد و اینکه براساس موازین قانونی موضوعی جرم هست یا نیست با حفظ تمامی حقوق دفاعی متهم با مقام قضایی است و مطلقاً پلیس چنین حقی را ندارد.

این وکیل دادگستری تصریح کرد: در صورتی که بنابر قانون آیین دادرسی کیفری جرم مشهود باشد و پرونده‌ای برای متهمی تشکیل شود، پلیس باید دلایل و مدارک را جمع آوری کرده و نزد مقام قضایی ببرد تا مقام قضایی اقدامات لازم را انجام دهد؛ لذا پلیس فقط می‌تواند پرونده تشکیل دهد اما حق اینکه افراد را احضار کند و از آنها تعهد بگیرد را ندارد.

پوربابایی در پایان گفت: عنصری که قانونگذار در مورد بی حجابی در قانون آورده عنصر مجرمانه است و اگر کسی در معابر مرکب جرمی شود و پلیس چنین اقدامی را دید، فقط وظیفه‌اش این است که برای آن فرد مقدمات جمع آوری دلایل را فراهم و آن شخص را به مقام قضایی معرفی کند.

انتهای پیا
