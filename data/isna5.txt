
قاسمی: اروپایی‌ها هنوز نتوانسته‌اند تعهدات برجامی خود را انجام دهند
بهرام قاسمی

سفیر ایران در فرانسه خاطرنشان کرد: برجام نتیجه یک دیپلماسی موفق، کارآمد و اثرگذار در یک امر پیچیده و سخت بود که اهمیت آن برای سازمان ملل متحد، اتحادیه اروپایی و شورای امنیت به عنوان یک دستاورد تاریخی مشخص است.

به گزارش ایسنا، بهرام قاسمی سفیر ایران در فرانسه  در جمع دانشجویان رشته کارشناسی ارشد موسسه مطالعات سیاسی پاریس و در پاسخ به پرسش آنها اظهار کرد: برجام یک دستاورد تاریخی و بسیار موثر بود که با تلاش و مذاکرات طولانی اعضای شورای امنیت و آلمان با ایران به نتیجه رسید و بار دیگر نشان داد که دیپلماسی، هنر فائق آمدن بر برخی مشکلات به منظور ممانعت از وقوع جنگ و تنش است.

وی ادامه داد: حاصل نتیجه دو سال مذاکرات فشرده، نه تنها موفقیت برای ایران بلکه یک پیروزی برای سیاست جهان در عرصه چند جانبه‌گرایی بود.

قاسمی افزود: متاسفانه شاهد هستیم با تغییر دولت و روی کار آمدن هیئت حاکمه جدید در آمریکا، این کشور ضمن تغییر رویکرد در مواجهه با مسائل جهانی و اتخاذ سیاست یکجانبه گرایی نه تنها از برجام خارج شد بلکه در یک اقدام بی سابقه سایر کشورهای جهان را نیز تشویق به نقض تعهدات بین المللی و تهدید به اعمال تحریم یکجانبه در صورت اجرای قطعنامه های شورای امنیت سازمان ملل می کند.

وی ادامه داد: طی یکسال گذشته ایران تمام تعهدات برجامی خود را که ۱۴ بار به تایید آژانس بین المللی انرژی اتمی رسیده است، اجرا نموده و به توصیه کشورهای اروپایی همچنان در این توافق باقی مانده است. البته کشورهای اروپایی متعهد شده اند تا در این جهت مقدمات لازم از جمله اجرای مکانیسم تبادلات مالی( اینستکس) را به منظور منتفع شدن ایران از مزایای اقتصادی برجام فراهم کنند که در این خصوص اقداماتی از سوی طرفین در حال پیگیری و اجرا می باشد. اگرچه انتظار داریم بایستی این روند باسرعت بیشتری صورت گیرد.

وی تاکید کرد: هنوز طرف های اروپایی نتوانسته‌اند تعهدات خود را نسبت به آنچه در برجام پیش بینی شده بود، انجام دهند لذا اقدامات و گام‌های سریع برخی کشورهای اروپایی محک و ملاک بسیار جدی و تعیین کننده برای سیاست های ایران خواهد بود و دقیقا چگونگی این رفتار ها در حال رصد است.

سفیر ایران در بخشهای دیگری از سخنان خود در خصوص اقدامات ایران در حفظ و ثبات منطقه، مبارزه با تروریسم و همکاری با سایر کشورها توضیح داد.

انتهای پیام
