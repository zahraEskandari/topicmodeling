 رییس مجلس شورای اسلامی:
دخالت های آمریکا در منطقه بی محابا شده است

    تهران-ایرنا- رییس مجلس شورای اسلامی با بیان این که دخالت های آمریکا در منطقه زیاد و بی محابا شده است،گفت: تحرکات آمریکا با برخی کشورهای منطقه در زاد و ولد تروریسم از مسائل امنیتی کنونی جهان اسلام است.

[دخالت های آمریکا در منطقه بی محابا شده است]

به گزارش خبرنگار سیاسی ایرنا،«علی لاریجانی» صبح امروز یکشنبه در همایش بین المللی جهان اسلام در افق 1414 در سالن علامه امینی دانشگاه تهران،اظهار داشت: مساله امنیت پایه توسعه کشورها است، وقتی در کشورهای اسلامی ناامنی را گسترش می دهند نمی توان به توسعه در جهان اسلام رسید.
وی یادآورشد: امنیت در جهان اسلام از اهمیت فوق العاده ای برخوردار است و البته مشکلات بزرگی در این زمینه وجود دارد: دخالت های آمریکا در مسایل منطقه زیاد و بی محابا شده است و علاوه برآن موضوع تحرکات آمریکا با برخی کشورهای در زاد و ولد تروریسم از مسائل امنیتی کنونی در جهان اسلام است.

**پیوند دانشگاه ها را خارج از مناقشات سیاسی گسترش دهیم
رییس قوه مقننه در بخش دیگری از سخنانش گفت: ارتباطات دانشگاهی و علمی مسیر خود را کاملا مجزا از مناقشات طی کند، یعنی ارتباطات دانشگاهی باید جدای از رشد یافتگی ملت ها خود یک بستر دیپلماتیک خوب باشد.
لاریجانی افزود: توصیه من این است که پیوند ظرفیت های دانشگاه ها را خارج از مناقشات سیاسی و امنیتی عمیق تر و ارتباطات شان را وسیع تر کنیم چرا که هم به نفع کشورهای منطقه است و هم نگاه دراز مدت در آن نهفته است
رییس مجلس شورای اسلامی ادامه داد: وقتی کشورها، دانش پژوهان، اساتید و دانشجویان در کشورهای مختلف با هم مانوس باشند و همدیگر را بشناسند اینها روحیه سیاسی ملایم تر و فهم مشترک بیشتر نسبت به هم پیدا می کنند و این کمک می کند که در دراز مدت بتوانیم بر مناشقات سیاسی و امنیتی تاثیر بگذاریم.
لاریجانی تصریح کرد: نقش روشنفکران و صاحب نظران در رشته های مختلف برای آینده بسیار مهم است.

** تروریسم ضربه های زیادی به کشورهای منطقه وارد کرده است
وی در بخش دیگری از سخنانش به حضور تروریسم در منطقه اشاره کرد و گفت: تروریسم مساله بزرگی شده است یعنی کاملا برخی کشورها را به مسایل ها داخلی درگیر کرده است و هم ضربه های زیاد اقتصادی به آنها زده است.
رییس مجلس شورای اسلامی اضافه کرد: این از ناشی گری است که برخی کشورها دارند که منازعات منطقه ای را دامن می زنند و برخی ندانستند که کشورهای بزرگ که وارد می شوند، مشکلات ایجاد می کنند.
لاریجانی اظهارداشت: زمانی که صدام می خواست به ایران حمله کند و می خواست از ظرفیت های ضد انقلاب و گروه های سلطنت طلب و گروه هایی که با جمهوری اسلامی مخالف بودند استفاده کنند، جلسه ای در بغداد گذاشتند و از همه گروه ها سران دعوت کردند و گفتند ما ظرف چند روز آینده می خواهیم به ایران حمله کنیم و ظرف دو تا سه هفته هم تهران را می گیریم.
وی اضافه کرد: گروه هایی که ضد انقلاب بودند خیلی خوشحال شدند و گفتند که ما همه به شما در داخل کمک می کنیم و یک هورایی برای آنها کشیدند و خیلی منتفع شدند که اینها همه همراه هستند.
رییس مجلس شورای اسلامی گفت: یکی از این گروه ها قاسملو بود که مخالف جمهوری اسلامی بود و مسلحانه هم مبارزه می کرد. او خودش می گفت که من در آن جلسه به عراقی ها گفتم شما راه اشتباهی می روید چرا که ایرانی ها را نشناختید و ضمنا (امام)خمینی را هم نشناختید.اگر به ایران حمله کنید،موفق نمی شوید.ایرانیان جلوی شما می ایستند.وقتی شما فشار را به آنها زیاد کنید سنخ فکری آنها این است که متحد شوند و جلویتان می ایستند. حتی اگر شما هرکاری بکنید که فکر کنید تهران را می گیرید این آقای خمینی که من می شناسم حاضر است برود در مازندران بایستد و همه را بسیج کند و زمین هایی را که گرفتید دانه دانه همه را از شما پس بگیرد.البته آنها گوش نکردند ولی این یک تجربه بود
لاریجانی یادآورشد: وقتی کشورهایی که در منطقه هستند با فشاری که آن زمان آمریکایی ها آوردند و چراغ سبز دادند 8 سال هم ایران و هم خودشان را درگیر کردند و از منابع شان هم مصرف کردند آیا برای آنها حاصلی داشت؟ آن زمان ملک عبدالله خیلی عاقل تر از مسئولان فعلی عربستان بود ارتباطات نزدیکی با او برقرار کردیم چرا که نسبتا به مسایل منطقه آگاه بود، دامنه بحث و همکاری های ما در مسایل منطقه ای مقداری جلو رفته بود.
وی افزود: در نشستی با یکی از مسئولین امنیتی تراز بالای عربستان راجع مسایل مختلف منطقه درخصوص عراق و لبنان گفت و گو می کردیم ، شبی به من گفت ما دوتا اشتباه درمورد ایران کردیم و در منطقه انجام دادیم. یکی این که ما طالبان را به وجود آوردیم و کمک کردیم و حالا پشیمان هستیم و یکی هم این که ما 40 میلیارد دلار به عراق کمک کردیم که به شما ضربه بزنند که الان پشیمان هستیم.
رییس مجلس شورای اسلامی ادامه داد: یعنی جنس یک رفتار نااهلانه در حوزه مسایل سیاسی و امنیتی که برخی کشورها با سهل اندیشی و برخی کشورهای بزرگ با ندانستن شرایط فرهنگی وسیاسی منطقه با زور نظامی می خواستند انجام دهند نتیجه اش این بود که عوامل اصلی آن امروز می گویند ما پشیمان شدیم.
لاریجانی ادامه داد: آنها پول مصرف کردند فقط یک کشور 40 میلیارد دلار برای مساله ضد امنیتی در منطقه هزینه کرد که به ضرر خود آنها تمام شد چرا که همین صدام آمد کویت و بعد هم بخشی از سرزمین عربستان را گرفت. پس تشخیص آنها در موضوع اشتباه بود.

** جمهوری اسلامی ایران هیچ گاه دنبال تلافی کردن نبود
رییس قوه مقننه با بیان این که سیاست جمهوری اسلامی هیچ این نبود که به کسی تجاوز کند،اظهارداشت: در طول تاریخ 40 سال کدام زمان ایران به کشوری تجاوز کرد؟ حتی کشورهایی که با او دشمنی کردند. بعد از جنگ مگر ما تلافی کردیم.
وی خاطرنشان کرد: جمهوری اسلامی ایران یک استراتژی روشنی داشت که دنبال تلافی کردن نبود و می خواست اگر آنها فهمی کردند و نامه هایی نوشتند و قبول کردند که اشتباه کردند گفتیم از این مسیر عبور کنیم و این را به یک پایه همکاری بیشتر تبدیل کنیم.
لاریجانی اضافه کرد: امروز ما در شرایطی هستیم که مشکلات امنیتی در مناطق اسلامی در اوج خود است و مستمرا هم تکرار می شود. در عراق ورود کردند و خسارات وارد کردند و محل رشد جریانات تروریستی شد.بعد به حوزه سوریه حمله کردند.
رییس قوه مقننه ادامه داد: این گروه ها به وجود آمدندشان ممکن است با پول و طراحی امنیتی انجام شود، اما هدایت آنها دیگر دست آنها نیست.همین مشکل را در افغانستان داشتند. داعش را به وجود آوردند بعد داعش از کنترل آنها خارج شد یعنی این طور نبود که تا آخر در کنترل آنها باشد که گفتند باید داعش را سرکوب کنیم در حالی که خودتان به وجود آوردید.
وی خاطرنشان کرد: این تکرار نشان می دهد که هنوز آن اهلیت لازم برای فهم جهان اسلام در آنها وجود ندارد و یا درک درستی از مسایل ندارند. خیلی از متفکران فلسطینی و شرق شناسان در این زمینه آثار خیلی خوبی دارند که چرا غرب این نزاع را با کشورهای اسلامی راه انداخته است.
لاریجانی ادامه داد: یکی از محققین که در زمینه شرق شناسی کارهای خوبی دارد و کمی هم نگاه پست مدرن دارد، تلقی اش این است که واژه غرب و شرقی که بوجود آوردند این بود که یک دگری را در ذهن خود سامان دهند.