سرلشکر جعفری: به دنبال هم افزایی در مجموعه های فرهنگی سپاه هستیم

عصر امروز رییس سازمان بسیج مستضعفین با مسئول قرارگاه فرهنگی اجتماعی حضرت بقیه الله (عج) دیدار کرد.
سرلشکر جعفری: به دنبال هم افزایی در مجموعه های فرهنگی سپاه هستیم

به گزارش خبرگزاری فارس، عصر امروز(شنبه) سردار غلامحسین غیب پرور رییس سازمان بسیج مستضعفین با سردار سرلشکر محمدعلی جعفری مسئول قرارگاه فرهنگی  اجتماعی حضرت بقیه الله (عج) دیدار و گفتگو کرد.

سردار غیب پرور ضمن خدا قوت به پاس 12 سال مجاهدت های سرلشکر جعفری، هدف از این دیدار را هماهنگی، هم افزایی و تحکیم روابط بین بسیج و قرارگاه فرهنگی اجتماعی بر اساس تدابیر حکیمانه رهبر معظم انقلاب برشمرد.

سردار غیب پرور با اشاره به حضور 4655 گروه جهادی در مناطق سیل زده گفت: حضور گروه های جهادی همان مجاهدت هایی است که رزمندگان  ما در دفاع مقدس انجام می دادند که با گسترش این گروه های جهادی در سطح جامعه می توان خدمات فرهنگی و اجتماعی ارزشمندی به عموم ارائه کرد.

در ادامه سردار سرلشکر جعفری مسئول قرارگاه فرهنگی اجتماعی حضرت بقیه الله (عج) ضمن خیر مقدم گفت: ما در قرارگاه آمادگی پیاده سازی فرامین مقام معظم رهبری در مسائل مختلف فرهنگی و اجتماعی را داریم که در این بین از وجود جوانان مومن بسیجی استقبال خواهیم کرد تا یک هم افزایی در مجموعه های فرهنگی سپاه بوجود آید.

سرلشکر جعفری در همین خصوص ادامه داد: با یک سیاستگذاری واحد و یکسان سعی داریم برای پیشبرد اهداف انقلاب اسلامی گام موثری برداریم تا از این طریق،  انتقال تجربیات، توانمندسازی و الگوهای برتر به جامعه ارائه گردد.

سرلشکر جعفری در پایان به نقش خواهران در قرارگاه اشاره کرد و افزود: در قرارگاه فرهنگی اجتماعی از توان و ظرفیت حداکثری خواهران در محله ها، روستاها و شهرها استفاده خواهیم کرد تا با ایجاد گروههایی در زمینه های اجتماعی، فرهنگی و قرآنی و ... مشکلات پیش روی حل گردد.

انتهای پیام/
