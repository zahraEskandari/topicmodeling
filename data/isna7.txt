
خدابخشی: ساخت‌وساز در حریم رودخانه‌ها از دلایل افزایش خسارات سیل بود
هشتمین روز سیل در پلدختر

نماینده مردم الیگودرز در مجلس شورای اسلامی برخی ساخت و سازها در حریم رودخانه‌ها را از دلایل افزایش خسارت‌های سیل اخیر در برخی نقاط کشور عنوان کرد.

محمد خدابخشی در گفت‌وگو با ایسنا با اشاره به سیل اخیر لرستان و تاکید بر ضرورت توجه به مدیریت بحران و پدافند غیرعامل گفت: بر اساس مطالعات آمایش سرزمین، استان لرستان به دلیل داشتن منابع غنی آبی و خاک حاصلخیز از جمله استان‌هایی است که کشاورزی به عنوان یکی از مزیت‌های نسبی و رقابتی مهم آن تعریف شده است. این استان دارای ۳۰ رودخانه دائمی و نزدیک به ۱۰۰ رودخانه فصلی است. مجموع طول رودخانه‌ها در لرستان بالغ بر ۹۰۰۰ کیلومتر است و سالانه ۱۲.۵ میلیارد متر مکعب آب توسط همین رودخانه‌ها از استان خارج می‌شود.

وی افزود: علی‌رغم اینکه سالانه به طور متوسط این میزان آب از استان خارج می‌شود مجموع حجم سدهای ساخته شده و در حال ساخت استان که کارفرمای آنها آب منطقه‌ای لرستان است حدود ۴۲۰ میلیون متر مکعب است که به اندازه یک سد متوسط کشوری هم نیست. گفتنی است مجموع حجم ۶ سد ساخته شده که آبگیری شده و در حال حاضر سرریز می‌شوند تنها ۲۰۶ میلیون متر مکعب است.

این نماینده مجلس ادامه داد: همچنین در حالی که ۴۶ درصد از زمین‌های زراعی کشور آبی است، اما در استان لرستان ۲۳ درصد از زمین‌های زراعی آبی هستند و در برخی شهرهای استان مانند الیگودرز این نسبت حدود ۱۱ درصد است. این در شرایطی است که استان لرستان علاوه بر اینکه همواره جزء ۴ استان پر بارش کشور است، بهترین خاک که منبع مهم تولید در حوزه کشاورزی است را نیز دارد. ۷۷ درصد اراضی زراعی استان دیم بوده و به دلیل نوسانات شدید بارندگی این اراضی همواره آسیب می‌بینند.

این عضو کمیسیون برنامه و بودجه مجلس یادآور شد: صرف نظر از ضرورت بهبود شاخص‌های مرتبط با آب و خاک و مخصوصاً تخصیص آب در لرستان از دیدگاه مدیریت بحران و پدافند غیر عامل ضرورت دارد نسبت به ایجاد سدهای مخزنی بزرگ در بالادست رودخانه‌ها و توجه ویژه به استان لرستان به عنوان یک حوضه آبخیز ملی اقدام شود. همچنین ایجاد چنین سدهایی هم سیلاب را کنترل می‌کند و از طرفی سدهای پایین دست در فرصت زمانی مناسب امکان جذب و ذخیره آبی که از لرستان جاری می‌شود را خواهد داشت. در حوضه آبخیزداری کم توجهی به این موضوع باعث فرسایش و از بین رفتن خاک ارزشمند می‌شود که پتانسیل مهمی برای تولید است و با ادامه این روند در سال‌های آتی مخازن سدها به جای آب پر از رسوب خواهد بود.

خدابخشی خاطرنشان کرد: گل آلود شدن رودخانه‌ها نشان دهنده عدم توسعه یافتگی در بخش آبخیزداری در لرستان است و با توجه به اینکه لرستان تأمین کننده اب سدهای پایین دست خود هست باید با نگاه ملی و به طور ویژه به این موضوعات توجه شود چرا که آبخیزداری هم به مهار آب کمک خواهد کرد و هم نگهداری زمین و هم شاخص درصد زمین‌های زراعی آبی را بهبود می‌بخشد.

وی در ادامه با تاکید بر ضرورت تسریع در ساماندهی رودخانه‌های لرستان یادآور شد: متأسفانه برخی ساخت و سازها بدون توجه به حریم رودخانه‌ها صورت گرفته و همین مسئله دلیل افزایش خسارت‌های سیل در برخی نقاط بوده است. همچنین باید در مطالعات مربوط به ساخت و سازها و نظارت بهتر بر اجرای آنها بازنگری شود. متأسفانه ساخت و سازهای زیادی ایجاد شده بود که با کمترین بارش و سیل از بین رفته یا تردد در جاده‌ها را با مشکل مواجه کرد. این که بیشترین خسارت‌های زیرساختی در اغلب شهرهای لرستان در حوزه راه و شهرسازی بوده پیام مناسبی را برای سازمان نظام فنی و مهندسی استان ندارد.

نماینده مردم الیگودرز در مجلس با تاکید بر ضرورت تقویت زیرساخت‌های استان لرستان به ویژه زیرساخت‌های حمل و نقل، گفت: در همین راستا افزایش تعداد راهدارخانه‌های مستقل با نیروی انسانی مورد نیاز و امکانات کافی در مناطق صعب العبور استان مانند مناطق زز، ماهرو و ذلقی، ارتقای جاده الیگودرز-شول آباد-پیرامام-مرگسر به جاده اصلی، تسریع در ساخت جاده الیگودرز – خوزستان و تسریع در ساخت فرودگاه الیگودرز از موارد مهمی است که باید پیگیری شود. علاوه بر این تقویت زیرساخت‌هایی مثل پوشش دیجیتال و تلفن همراه باعث کاهش خسارت‌ها و تلفات جانی در مواقع بحرانی خواهد بود.

انتهای پیام
