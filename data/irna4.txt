 مهمترین عناوین خبری ایرنا از شامگاه شنبه تا صبح یکشنبه

    تهران-ایرنا-80 درصد مدارس غیردولتی استحکام ندارند،گمیشان هم در معرض خطر سیل مجدد قرار گرفت،ساخت مسکن مهر تا پایان سالجاری به پایان می رسد،ظریف: ما به آمریکا پیشنهاد مذاکره ندادیم بلکه به پیشنهاد آنها پاسخ دادیم و سنتکام:راهبرد دفاع ملی آمریکا بر ایران تمرکز دارد ازمهمترین خبرهای 12 ساعت گذشته ایرنا بود.

[مهمترین عناوین خبری ایرنا از شامگاه شنبه تا صبح یکشنبه]

اخبار داخلی
*********
تهران-مرکز مدیریت راه های کشور بامداد هشتم اردیبهشت اعلام کرد: درحال حاضر 6 محور شریانی و 10 محور غیرشریانی برون شهری مسدود شده و در سایر مسیرها تردد وسایل نقلیه به روال عادی در جریان است.

گرگان-فرماندار شهرستان سیل زده آق قلا در شمال گرگان مرکز استان گلستان گفت که اگر بتوانیم تا ساعات آینده سیل بندهای تخریب شده از جمله در روستای یلمه خندان را ترمیم و بازسازی کنیم، می توان آب موجود در شهر را تا یک هفته آینده و شاید هم زودتر تخلیه کرد.

تهران-مدیرعامل شرکت راه آهن با اشاره به اهمیت افزایش تردد قطارهای برنامه ای در خطوط ریلی کشور گفت: برای تسهیل جابجایی بار در شبکه تردد قطارهای باری برنامه ای به 70 درصد افزایش می یابد.

تهران-رئیس شورای سیاست گذاری جمعیت طرفداران ایمنی راه‌ها گفت: سالیانه 16 هزار نفر بر اثر سوانح رانندگی جان خود را از دست می‌دهند و 350 هزار نفر نیز مصدوم یا معلول دائمی می‌شوند.

قزوین-مدیرکل مدارس و مراکز غیردولتی وزارت آموزش و پرورش گفت: 80 درصد مدارس غیردولتی کشور به دلیل مسایلی از قبیل تخصیص نیافتن زمین آموزشی و پرداخت نشدن تسهیلات بانکی، استحکام و ایمنی لازم را ندارند.

تهران-وزیر راه و شهرسازی با اشاره به خانه دار شدن 5217 خانوار در طرح مسکن مهر اعلام کرد: تلاش داریم تا پایان امسال ساخت مسکن مهر در تمام نقاط کشور را به پایان برسانیم.

زاهدان-استاندار سیستان و بلوچستان گفت: با توجه به بارندگی های اخیر و افزایش حجم آورد رودخانه هیرمند از طریق فراه رود افغانستان تا کنون حدود 35 درصد تالاب بین المللی هامون آبگیری شده است.

تهران-مدیرعامل شرکت توسعه و نگهداری گفت: بعد از برگزاری دیدار پرسپولیس و سپاهان میلیون ها خسارت به ورزشگاه آزادی وارد شده است.

اهواز-مدیرکل بنیاد مسکن انقلاب اسلامی خوزستان گفت: روستاهایی که در بستر رودخانه های استان قرار دارند نیاز به جابه جایی دارند و این موضوع در بین مناطق روستایی استان یک اولویت است.

تبریز-مدیر جهاد کشاورزی ملکان با اشاره به خسارت سنگین سرمای دیررس بهاره به تاکداران گفت: در اثر سرما و یخبندان بهار سال‌جاری 326 میلیارد تومان خسارت به تاکستان های این شهرستان وارد شده است.

تهران-معاون حمل و نقل و ترافیک شهرداری تهران گفت: مهلت ثبت نام طرح ترافیک خبرنگاران پایتخت تا 13 اردیبهشت ماه سالجاری تمدید شد.

همدان-دادستان عمومی و انقلاب همدان گفت: با تلاش نهادهای امنیتی و انتظامی یکی از عوامل فراری که صبح شنبه یک طلبه 46 ساله را در همدان به ضرب گلوله به قتل رسانه بودند، دستگیر شد.

گرگان-بارندگی اخیر و طغیان رودخانه های گلستان بویژه گرگان رود که به وقوع سیلاب مجدد در برخی مناطق مخصوصا آق قلا منجر شد در حال حرکت به سمت گمیشان است بطوریکه از این شهرستان خبر می رسد مردم منطقه با تلاش شبانه و ایجاد موانع فیزیکی سعی در مقابله با آن دارند.

زنجان-رئیس سازمان نقشه‌ برداری کشور با بیان اینکه کم ‌توجهی به اطلاعات، داده‌ها و زیرساخت‌های نرم، مخالف حرکت توسعه‌ای است، گفت: گذر از اقتصاد کلنگی به اقتصاد بی‌وزن، نیازمند سرمایه‌گذاری در GIS ( سامانه اطلاعات جغرافیایی) و SDI (زیرساخت داده‌های مکانی) است.

تهران-مدیرکل مهندسی سواحل و بنادر سازمان بنادر و دریانوردی از ساماندهی و اعطای 143 فقره موافقت اولیه، مجوز ساخت و بهره برداری پروژه های بندری و دریایی در سال 97 خبر داد.

اخبار خارجی
*********
پکن-'شی جین پینگ' رییس جمهوری چین اعلام کرد: در دومین اجلاس بین المللی 'کمربند - راه' که از روزهای پنجشنبه تا شنبه در پکن در جریان بود 283 قرارداد و تفاهم نامه به ارزش 64 میلیارد دلار میان چین و کشورهای دیگر امضا شد.

نیویورک-وزیرخارجه ایران از برنامه خود برای سفر به کره شمالی خبر داد و گفت: به زودی زمان آن تعیین خواهد شد.

تهران-منابع خبری گزارش دادند که شورای نظامی سودان و نیروهای موسوم به ائتلاف آزادی و تغییر در این کشور بر سر تشکیل یک شورای مشترک با حضور نظامیان و غیرنظامیان به توافق رسیدند.

تهران-محمدجواد ظریف وزیر امور خارجه ایران گفت: ما به پیشنهاد آمریکایی ها که در واقع برای تعامل ارائه شده بود، پاسخ دادیم و منتظر پاسخ آنان هستیم.

تهران-سفیر ایران در فرانسه در جمع دانشجویان ملیت های مختلف رشته امنیت بین الملل موسسه مطالعات سیاسی پاریس گفت: برجام نتیجه یک دیپلماسی موفق، کارآمد و اثرگذار در یک امر پیچیده و سخت بود.

اربیل ـ مدیرکل اتاق بازرگانی استان سلیمانیه در گفت وگو با رسانه های محلی اعلام کرد: از مدیرکل دروازه های استان خواسته شده همه گذرگاه ها و مراکز مرزی غیررسمی با ایران که مبادلات تجاری در آن انجام می شود تعطیل شوند.

تهران-سازمان بین المللی مهاجرت اعلام کرد که از آغاز درگیری ها در طرابلس پایتخت لیبی تاکنون 39 هزار نفر آواره شدند.

غزه-فعالیت کنفرانس ملی موسوم به 'اتحاد برای مواجهه با معامله قرن' با مشارکت گروه های فلسطینی با هدف تشکیل جبهه ای ملی برای مقابله با معامله قرن آمریکا در غزه شروع شد.

مسکو-رئیس شرکت دولتی روس نفت روسیه اعلام کرد که با تحریم ایران ازسوی آمریکا، بازار جهانی نفت با کمبود مواجه نمی شود.

تهران-ارتش یمن با 11 فروند موشک «زلزال1» مواضع نظامیان سعودی را در جنوب عربستان هدف قرار داد.

تهران-تیم فوتبال بارسلونا با برتری مقابل لوانته برای بیست وششمین بار به عنوان قهرمانی لالیگای اسپانیا دست پیدا کرد.

تهران -پلیس شهر سن دیگو آمریکا اعلام کرد که براثر تیراندازی یک فرد مسلح در نزدیکی یک کنیسه یهودی چهار نفر زخمی شدند.