صفارهرندی: سریع‌القلم در مجامع بین‌المللی می گفت از نگرش انقلابی عبور کرده‌ایم

عضو مجمع تشخیص مصلحت گفت: فردی مانند سریع‌القلم مدتی به صورت نانوشته مشاور روحانی بود و از طرف وی به مجامع جهانی می‌رفت و به عنوان نماینده فکری ایران سخنرانی می‌کرد و می گفت که ما از نگرش انقلابی عبور کرده‌ایم و قصد داریم به جامعه جهانی بپیوندیم.
صفارهرندی: سریع‌القلم در مجامع بین‌المللی می گفت از نگرش انقلابی عبور کرده‌ایم

به گزارش حوزه احزاب خبرگزاری فارس، محمدحسین صفارهرندی در اجلاس دبیران استان‌های حزب موتلفه اسلامی با بیان اینکه مخالفین حزب موتلفه اسلامی هم قبول دارند که تراز این حزب از نمونه های مشابهش بسیار بالاتر است، اظهار کرد: خیلی از احزاب، احزاب شب انتخابات هستند و از یک انتخابات تا انتخابات بعدی هیچ فعالیت و کنشی ندارند. اما حزب موتلفه اسلامی در تمام بحبوحه‌های حوادث سیاسی قبل و بعد ازانقلاب اسلامی حضور داشته و علاوه بر بعد سیاسی، ابعاد اعتقادی خود را نیز حفظ کرده است. 

وی در ادامه با اشاره به بیانیه گام دوم انقلاب تصریح کرد: رهبر انقلاب برای تنظیم این بیانیه یک ماه تاملاتی را در ذهن می‌پروراندند و حدود ۴، ۵ روز آخر هم متمرکز به نگارش و تدوین آن شده بودند.

عضو مجمع تشخیص مصلحت نظام گفت: عده‌ای می‌گفتند سخنانی که رهبرانقلاب در این بیانیه مطرح کردند، حرف‌های جدیدی نیست و این مطالب را در گذشته از ایشان شنیده بودیم. برحسب ظاهر شاید این مساله درست باشد اما رهبری برای کلمه به کلمه این بیانیه حساب ویژه باز کرده‌اند و پشت هر عبارت و کلمه این متن حجت و برهانی وجود دارد؛ بنابراین بیانیه گام دوم انقلاب یک بیانیه دم‌دستی و عادی نیست.

صفارهرندی با بیان اینکه رهبر انقلاب در بخش نخست این بیانیه از حقانیت انقلاب اسلامی دفاع کرده‌اند، گفت: در اینجا این سوال مطرح می‌شود که چرا ما باید در چهل سالگی انقلاب از حقانیت نظام و انقلاب دفاع کنیم؛ پاسخ این است که امروز برخی دوستان سابق انقلاب همان سخنانی را مطرح می‌کنند که دشمنان ما علیه انقلاب می‌گویند.

وی افزود: برخی از این مدعیان سابق انقلاب صرفا با نفس انقلاب مشکل دارند و می‌گویند ما با انقلاب اسلامی درگیری نداریم بلکه با کلیت پدیده انقلاب مخالف هستیم و باید روش‌های اصلاحی و گام به گام را در دستور کار خود قرار بدهیم؛ یعنی همان نظریاتی که مهندس بازرگان در ابتدای انقلاب می‌گفت. البته کسانی که امروز چنین سخنانی را مطرح می‌کنند، در ابتدای انقلاب گریبان مرحوم بازرگان را به دلیل طرح این نظریات می‌گرفتند.

عضو مجمع تشخیص مصلحت نظام گفت: امروز این عده از یاران سابق انقلاب، به نظریات به اصطلاح مصلحانه پناه آورده‌اند و می‌گویند «آئین انقلاب روش خوبی برای اداره کشور نیست و اگر برای برهم زدن رژیمی مانند رژیم طاغوت هم خوب بوده است، اما به درد مدیریت یک جامعه نمی‌خورد»

صفارهرندی تصریح کرد: عده دیگری از این افراد به اعتبار اینکه انقلاب اسلامی دشمنانی را برای ایران ردیف کرده است، معتقدند «با اینکه حرف امام(ره) و رهبری حق است اما ما زورمان به دنیا نمی‌رسد و چاره ای جز تسلیم دربرابر فشارهای خارجی نداریم و اگر تا الان هم مقاومت کردیم اشتباه کردیم»؛ امروز این عده از افراد برای ردیف کردن خسارات ناشی از آئین کشورداری دینی و تفکر انقلابی نظریه پردازی می‌کنند.

وی افزود: ما برخی از این افراد مانند آقای «محمود سریع‌القلم» را در دهه ۶۰ به سپاه می‌آوردیم تا سخنرانی‌هایی را در تبیین انقلاب اسلامی داشته باشد.

عضو مجمع تشخیص مصلحت نظام تاکید کرد: امروز متاسفانه این نوع نگاه از تریبون‌های حکومتی ابراز می‌شود چراکه فردی مانند آقای سریع‌القلم مدتی به صورت نانوشته مشاور آقای روحانی بود و از طرف وی به مجامع جهانی می‌رفت و در سازمان‌های بین‌المللی به عنوان نماینده فکری حکومت ایران سخنرانی می‌کرد. او در این سخنرانی‌ها ابراز می‌کرد که ما از نگرش انقلابی عبور کرده‌ایم و قصد داریم به جامعه جهانی بپیوندیم.

صفارهرندی تاکید کرد: برخی یاران سابق انقلاب مثل آقایان سعید حجاریان و جلایی پور که مدتی هم در حزب مشارکت بودند، بحث نرمالیزاسیون را مطرح می‌کنند و می‌گویند «باید روابط خود را با کل دنیا عادی‌سازی کنیم و حتی اسرائیل را به رسمیت بشناسیم» این افراد معتقدند «رمز تمام مشکلات امروز ما وفادار بودن‌مان به آئین انقلاب است بنابراین باید خود را از شر چنین مقوله‌ای نجات بدهیم.»

وی تصریح کرد: در چنین شرایطی است که رهبری انقلاب در بیانیه گام دوم انقلاب از حقانیت نظام و انقلاب اسلامی دفاع می‌کنند. دفاع امروز ما از انقلاب با یاران سابقی است که می‌گویند شما با انقلاب خود باعث عقب ماندگی ایران شدید.

عضو مجمع تشخیص مصلحت نظام با بیان اینکه باید در مقابل این مدعیان باید حجت و دلیل ارائه کنیم، گفت: اگر بیاییم کشوری را که معادل ما در زمان قبل از انقلاب بوده است را بررسی کنیم، خواهیم دید که «مصر» به لحاظ شرایط تاریخی و تمدنی، جمعیتی، سرزمینی و فرهنگی و اعتقادی همانند ایران است و پیش از انقلاب نیز همچون ایران یکی از اقمار آمریکا بوده است. امروز پس از ۴۰ سال می‌توانیم وضعیت پیشرفت ایران و مصر را با یکدیگر مقایسه کنیم؛ حتی با این تفاوت که آنها همانند ما تحت فشارهای اقتصادی و تحریمی هم قرار نداشتند.

صفارهرندی با بیان اینکه طبق فرموده رهبر انقلاب ما تاکنون در طول انقلاب حتی در دوران دفاع مقدس بحران نداشته‌ایم، اظهار کرد: ما چالش‌های سنگین و آسیب‌های بزرگ داشته‌ایم اما هیچگاه به بحران نرسیده‌ایم. بحران به شرایطی می‌گویند که برای عبور از آن باید همه شرایط عادی را تغییر بدهیم اما ما در اوج جنگ شرایط عادی خود را تغییر ندادیم.

انتهای پیام/
