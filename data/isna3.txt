در تبادل زندانیان، آمریکا باید جدیت نشان دهد/ با هرکس که به ایران احترام گذارد مذاکره می‌کنیم
ظریف

وزیر امور خارجه کشورمان در گفت‎وگو با شبکه آمریکایی سی‌بی‌اس مواضع ایران را درباره مبادله زندانیان آمریکایی و ایرانی تشریح کرد.

به گزارش ایسنا، شبکه سی‌بی‌اس ویدئوی بخش کوتاهی از گفت‌وگوی خبرنگار این شبکه با محمدجواد ظریف، وزیر امور خارجه کشورمان که نسخه کامل آن یک‌شنبه پخش خواهد شد، را منتشر کرد که در آن ظریف در پاسخ به خبرنگار این شبکه که پرسیده بود چرا برای نشان دادن جدیت حداقل پنج تن از افرادی را که در ایران زندانی هستند آزاد نمی‌کنید، گفت: این ما نیستیم که باید از خود جدیت نشان دهیم؛ ما این کار را با پایبندی به توافق هسته‌ای انجام داده‌ایم. این آمریکا است که باید از خود جدیت نشان دهد.

ظریف همچنین در ادامه برای تشریح اختیارات خود درباره آزادی یک زندانی ایرانی-آمریکایی به نام باقر نمازی که از آن نام برده شد و ادعا شد که به امکانات درمانی دسترسی ندارد گفت: من مسئول سیاست خارجی هستم و نمی‌توانم در تصمیمات دادگاهی دخالت کنم و تنها در صورتی امکان مداخله برایم وجود دارد که پیشنهاد مبادله (مبادله زندانیان) در کار باشد. من به عنوان وزیر امور خارجه نمی‌توانم در دادگاه ایران مداخله کنم و تنها به صورت یک شخص بر اساس امور بشردوستانه می‌توانم مشارکت داشته باشم و این کار را هم می‌کنم. اما به عنوان یک وزیر جایگاهی در یک دادگاه ایرانی ندارم مگر اینکه در حال تبادل ایرانیانی باشم که از نظر ما به اشتباه در آمریکا یا جاهای دیگر زندانی هستند.

وزیر امور خارجه کشورمان در پاسخ به این سوال که با چه کسی درباره این چیزها می‌خواهید مذاکره کنید گفت: ما با هر کسی که به ایران احترام بگذارد و با این مسئله کنار بیاید مذاکره می‌کنیم. ما مشکلی با اُبرین (مسئول امور گروگان‌های آمریکا) نداریم اما تا زمانی که از ما نخواهند کسی را به عنوان مذاکره‌کننده گروگان‌های خودمان معرفی کنیم تا درباره گروگان‌های ایرانی در زندان‌های آمریکا مذاکره کنند، کاری با مذاکره کننده آمریکایی نداریم.

وی افزود: آمریکا نمی‌تواند خود را در موقعیت اخلاقی متفاوتی قرار دهد. این کشور ایرانیانی را (در زندان) در آلمان و در استرالیا دارد که بیمار بوده و هیچ جرمی مرتکب نشده‌اند.

ظریف سپس در پاسخ به اظهارات خبرنگار این شبکه که با نام بردن از برخی افراد با ملیت آمریکایی که در ایران زندانی هستند گفت که وکلا بر این عقیده‌اند که آن‌ها جرمی مرتکب نشده‌اند تشریح کرد: اینها مواردی هستند که ما باور داریم زندانیان ما به دلایل ساختگی در زندان هستند و آمریکا نیز بر این عقیده است که زندانیان این کشور در ایران به دلایل ساختگی در زندان هستند؛ پس بیایید درباره این بحث نکنیم چراکه من به اندازه کافی برای جلوگیری از جنگ، غلبه بر تلاش آمریکا برای جلوگیری از مشارکت ما در آن‌چه به طور قانونی از آن ایران است یعنی روابط اقتصادی متعارف، بار مسئولت بر دوش دارم. بنابراین تبادل افراد بی‌گناهی (که در زندان هستند) را به عنوان بخشی از وظایف وزیر امور خارجه و برای بازگشت افراد به خانه انجام می‌دهم.