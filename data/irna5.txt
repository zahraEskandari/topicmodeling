 رئیس نمایشگاه کتاب در گفت وگو با ایرنا:
وزیر فرهنگ از رهبر انقلاب برای حضور در نمایشگاه کتاب دعوت کرد

    تهران- ایرنا- رئیس سی و دومین نمایشگاه بین المللی کتاب تهران از نامه وزیر فرهنگ و ارشاد اسلامی برای دعوت از رهبر معظم انقلاب جهت حضور در نمایشگاه کتاب امسال خبر داد.

[وزیر فرهنگ از رهبر انقلاب برای حضور در نمایشگاه کتاب دعوت کرد]

محسن جوادی روز یکشنبه در گفت وگو با خبرنگار فرهنگی ایرنا مستقر در سی و دومین نمایشگاه بین المللی کتاب تهران افزود: طبق روال همه دوره های برپایی نمایشگاه کتاب در این دوره نیز مقدمات کار دعوت از معظم له برای حضور در این رویداد بزرگ فرهنگی کشور توسط سید عباس صالحی وزیر فرهنگ و ارشاد اسلامی انجام شده است؛ اما درباره تصمیم حضور ایشان اطلاعی نداریم و ما هم منتظر اعلام تشریف فرمایی مقام عظمای ولایت در نمایشگاه کتاب هستیم.
معاون وزیر فرهنگ و ارشاد اسلامی در ادامه درباره کم و کیف حضور رهبر فرزانه انقلاب در نمایشگاه کتاب امسال گفت: تاکنون به طور قطع چیزی درباره حضور معظم له در سی و دومین نمایشگاه بین المللی کتاب تهران به ما اعلام نشده است.
سی و دومین نمایشگاه بین المللی کتاب تهران با شعار «خواندن توانستن است» چهارم تا چهاردهم اردیبهشت 98 همه روزه از ساعت 10 تا 20 در محل مصلای امام خمینی (ره) پذیرای علاقمندان و بازدیدکنندگان از این رویداد بزرگ فرهنگی است.
در سی‌ودومین دوره نمایشگاه بین‌المللی کتاب تهران سه هزار و 200 ناشر با حدود 437 هزار کتاب شامل دو هزار و 400 ناشر داخلی با 300 هزار عنوان کتاب و حدود 800 ناشر خارجی از 30 کشور جهان با 137 هزار عنوان کتاب حضور دارند.
چین به عنوان میهمان ویژه این دوره نمایشگاه کتاب، 94 ناشر را با چهارهزار عنوان و 15هزار جلد کتاب به نمایشگاه آورده است. همچنین قرار است 20 نویسنده، پژوهشگر، تصویرگر و 50 مدیر فروش حق تالیف کتاب، امسال در غرفه میهمان ویژه (چین) حضوری فعال داشته باشند.
در بخش ناشران عمومی ححدود 14 هزار متر مربع فضا برای حضور 988 ناشر تدارک دیده شده است که 141هزار و 861 عنوان کتاب را عرضه خواهند کرد.
در بخش کودک و نوجوان نیز 251 ناشر در فضایی به وسعت حدود 6 هزار متر مربع، 24هزار و 13 عنوان کتاب را عرضه می کنند. در بخش دانشگاهی نیز 428 ناشر در فضایی بیش از شش هزار و 235 متر مربع، 60 هزار و13عنوان کتاب را در سالن های کاملا مسقف زیر چادر به نمایش و فروش گذاشته اند.
در سالن‌های آموزشی نیز 97 ناشر در فضای حدود سه هزار و 231 متر مربع به ارائه 17هزار و 445 عنوان کتاب می پردازند.