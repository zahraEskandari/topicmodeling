پنجمین جلسه اتاق فکر معاونت سیاسی وزارت کشور برگزار شد

پنجمین جلسه اتاق فکر معاونت سیاسی وزارت کشور به ریاست معاون سیاسی وزیر کشوربرگزار شد.
پنجمین جلسه اتاق فکر معاونت سیاسی وزارت کشور برگزار شد

به گزارش حوزه دولت خبرگزاری فارس، پنجمین جلسه اتاق فکر معاونت سیاسی وزارت کشور  به ریاست جمال عرف معاون سیاسی وزیر کشور و رییس ستاد انتخابات کشور و با حضور محمود یزدان فام مشاور علمی معاونت، قدیر نصری دانشیار علوم سیاسی دانشگاه خوارزمی، سید جلال دهقانی فیروزآبادی استاد روابط بین‌الملل دانشگاه علامه طباطبایی، علی اصغر افتخاری دانشیار دانشگاه امام صادق و رئیس سابق مرکز مطالعات راهبردی و آموزش وزارت کشور، ملکی مشاور وزیر کشور، سرمست استاندار قم و سیداسماعیل موسوی مدیرکل دفتر انتخابات وزارت کشور و دبیر ستاد انتخابات کشور عصر دیروز در محل وزارت کشور برگزار شد که به بررسی و ارزیابی رابطه انتخابات آینده مجلس شورای اسلامی و انسجام ملی اختصاص داشت.

در ابتدای این جلسه، موسوی مدیرکل دفتر انتخابات وزارت کشور، گزارشی مبسوط از مسأله شناسی فرایند برگزاری انتخابات در حوزه هایی همچون: اجرا و برگزاری، بودجه و اعتبارات، انتخابات الکترونیکی، آموزش عوامل انتخابات، امور حقوقی و سیاسی انتخابات ارائه نمود که با هدف تلاش حداکثری برای به حداقل رساندن مسائل موجود در روند برگزاری انتخابات تهیه شده بود.

در ادامه جلسه، اعضای اتاق فکر، به تبیین مباحث و نقطه نظرات خود در خصوص مباحثی هم چون: کارکردها و تأثیرات کلان انتخابات، چالش های نوپدید و شگفتی سازهای انتخابات، رابطه انتخابات و انسجام ملی، ضرورت مستندسازی فرایندهای انتخابات، عقلانیت انتخاباتی، انتخابات و مسؤولیت پذیری انتخاباتی پرداختند.

در این جلسه، آقای جمال عرف ضمن اشاره به تبیین دقیق  سیاست های کلان انتخابات از سوی مقام معظم رهبری، این سیاست ها را سند بالادستی انتخابات آینده دانست و اظهار داشت: ضرورت دارد نهایت تلاش برای تحقق و تثبیت «برنامه محوری» در انتخابات از سوی همه ارکان انتخابات مورد توجه قرار گیرد. وی هم چنین با تأکید بر ضرورت تشکیل مجلسی در تراز نظام جمهوری اسلامی به عنوان هدف گذاری کلان انتخابات آینده مجلس، جلسات اتاق فکر را به عنوان محملی برای جستجوی راهکارها و پیشنهاد راهبردهایی جهت تحقق ارکان اصلی انتخابات یعنی مشارکت بالا، امنیت بالا، رقابت بالا و سلامت بالا توصیف نمود.

گفتنی است؛ اتاق فکر حوزه معاونت سیاسی در راستای تقویت مدیریت سیاسی کشور در حوزه صف و ستاد و هم چنین احصا مشکلات و موانع انسجام ملی در کشور و ارائه راهکارهای عملی و اجرایی در جهت تقویت آن با رویکردی علمی و راهبردی، از سوی معاون سیاسی جدید وزیر کشور ایجاد شده است.

انتهای پیام/
