 اردیبهشت تقویم انتخابات ابلاغ می‌شود/اجرای انتخابات با قانون فعلی آغاز شده است
انتخابات صندوق رای

مدیرکل انتخابات وزارت کشور با اشاره به اینکه تقویم زمانی اجرای انتخابات در روز دهم اردیبهشت به فرمانداری‌ها و بخشداری‌های سراسر کشور ابلاغ می‌شود، گفت: طرح استانی شدن انتخابات اگر به قانون تبدیل شود، لازم الاجرا خواهد بود.

سیداسماعیل موسوی در گفت‌وگو با ایسنا، در پاسخ به این پرسش که انتخابات مجلس شورای اسلامی بر اساس چه قانونی اجرا می‌شود، بیان کرد: مجلس در حال اصلاح قانون انتخابات است، اما هنوز شورای نگهبان آن را تایید نکرده است؛ بنابراین انتخابات بر اساس قانون موجود انتخابات مجلس شورای اسلامی برگزار می‌شود، اما اگر طرح مجلس به تأیید شورای نگهبان رسیده و نهایی شود، برای وزارت کشور قانون جدید لازم‌الاجرا خواهد بود.

وی ادامه داد: طرح استانی شدن انتخابات اگر به قانون تبدیل شود، لازم الاجرا خواهد بود؛ یعنی ابتدا باید شورای نگهبان قانون را تایید کند و سپس رئیس مجلس شورای اسلامی و رئیس‌جمهور در زمان مشخص، قانون را برای اجرا ابلاغ کنند.

مدیرکل انتخابات وزارت کشور خاطرنشان کرد: در حال حاضر وزارت کشور، اجرای انتخابات را با قانون فعلی آغاز کرده است. قانون جدید اگر تا قبل از زمان استعفای داوطلبان انتخابات (از پست‌های تصریح شده در قانون) ابلاغ شود، قابل اجراست اما اگر بعد از آن مقطع، ابلاغ شود قابلیت اجرایی ندارد.

به گفته وی لایحه قانون جامع انتخابات توسط هیأت رئیسه مجلس اعلام وصول شده است، اما در دستور کار مجلس نیست و به انتخابات دوم اسفند نمی‌رسد.

موسوی در پایان گفت: تقویم زمانی اجرای انتخابات در روز ۱۰ اردیبهشت به فرمانداری‌ها و بخشداری‌های سراسر کشور ابلاغ می‌شود.

انتهای پیام
