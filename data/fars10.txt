حجت‌الاسلام رستمی: در گروه معارف و فضای مجازی دنبال تحول هستیم

رئیس نهاد نمایندگی مقام معظم رهبری در دانشگاه‌ها با بیان اینکه حضور در وسط میدان را جزء وظایف و رسالت‌های خودمان می‌دانیم، گفت: در دو محور گروه معارف و فضای مجازی دنبال تحول و نگاه ویژه هستیم.
حجت‌الاسلام رستمی: در گروه معارف و فضای مجازی دنبال تحول هستیم

به‌ گزارش حوزه تشکل‌های دانشگاهی خبرگزاری فارس، حجت‌الاسلام والمسلمین رستمی رئیس نهاد نمایندگی مقام معظم رهبری در دانشگاه‌ها  در دیدار با تشکل‌ها و فعالان سیاسی دانشگاه‌های استان لرستان گفت: حضور در وسط میدان را جزء وظایف و رسالت‌های خودمان می‌دانیم و در دو محور گروه معارف و فضای مجازی دنبال تحول و نگاه ویژه هستیم.

وی در بخش دیگری از صحبت‌های خود افزود: فضای دانشجویی و دانشگاهی که در آن تنفس می‌کنید، فضای ویژه‌ای است که اقتضای آن جوانی، پویایی، فعالیت علمی و آرمان‌خواهی است. ابزارهای ارتباطی دانشگاه‌ها بیشتر در دست دانشجویان جوان است، لذا قاعدتاً بیشترین تاثیر را نیز دانشجویان می‌گیرند و همچنین می‌توانند بیشترین تاثیرگذاری را هم داشته باشند.

رستمی با اشاره به پیشرفت‌های نظام اسلامی ادامه داد: سرعت رشد علمی که ۱۱ برابر سرعت رشد علمی دنیا بود کاهش پیدا کرده و به دلایل مختلف به برابر رسیده است که باید صعود دوباره داشته باشد، ولی با این اوصاف کماکان رتبه ۱۶ تولید علم در دست دانش‌پژوهان و دانشمندان ایرانی است. در هر حوزه‌ای که دانشگاه‌های ما اراده کرده و وارد شده‌اند، مانند حوزه‌های دفاعی، ژنتیک، نانو، توریسم، پزشکی و... موفق شده‌اند.

رئیس نهاد نمایندگی مقام معظم رهبری در دانشگاه‌ها در بخش دیگری از سخنان خود در خصوص خسارات ناشی از سیل و تلاش جهادی دانشجویان گفت: در همین ایام که سیل در کشور جاری شد، در آمریکا هم سیلی با خرابی‌هایی حداقل ۱۰ برابر خرابی‌های اینجا اتفاق افتاد؛ در آمریکا یک میلیون راس دام تلف شد، در حالی که در ایران ۳۵۰۰۰ دام از بین رفت و ...، اما در آنجا چه اتفاقی افتاد و در ایران چه اتفاقی افتاد؟! در اینجا مردم بعضاً قبل از دولت وارد صحنه شدند! نیروهای مردمی و گروه‌های دانشجویی جهادی وارد میدان شدند و صحنه زیبایی را از تعاون، نوع دوستی و هم‌دلی ایجاد کردند. این از رویش‌های انقلاب اسلامی است.

گفتنی است در ابتدای این نشست صمیمی حجت‌الاسلام قدرتی رییس دفاتر نهاد نمایندگی مقام معظم رهبری در دانشگاه‌های استان لرستان ضمن ارائه گزارشی از وضعیت آماری دانشگاه‌های استان و وضعیت خاص دانشگاه‌های شهرستان سیل‌زده پلدختر گفت: در واقعه سیل پلدختر و استان لرستان، همچون دفاع مقدس در دهه ۶۰، اینجا نیز به‌معنای واقعی کلمه جهاد مقدس اتفاق افتاد.

لازم به ذکر است، این نشست با حضور دانشجویان فعال فرهنگی و سیاسی و تشکل‌ها و بسیج دانشجویی و به میزبانی دانشگاه آزاد اسلامی واحد خرم‌آباد برگزار شد.

انتهای پیام/
