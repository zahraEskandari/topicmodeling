 سرلشکر باقری: خواهان بستن تنگه هرمز نیستیم

    تهران- ایرنا- رئیس ستادکل نیروهای مسلح با بیان اینکه امنیت تنگه هرمز توسط نیروهای مسلح ایران تامین می‌شود، اظهار داشت: ما به دنبال بستن تنگه هرمز نیستیم اما اگر قرار باشد کسی این تنگه را ناامن کند، با او به شدت برخورد خواهیم کرد.

[سرلشکر باقری: خواهان بستن تنگه هرمز نیستیم]

به گزارش خبرنگار اجتماعی ایرنا، سردار سرلشکر پاسدار محمد باقری روز یکشنبه در حاشیه برگزاری بیست و سومین همایش سراسری فرماندهان، روسا و مدیران ناجا در جمع خبرنگاران اظهار داشت: ما خواهان باز بودن این تنگه راهبردی هستیم، روزانه کالا و نفت کشورهای مختلفی همچون ایران از این تنگه عبور می‌کند و مسئولیت امنیت این تنگه برعهده نیروهای مسلح ایران است.
رئیس ستادکل نیروهای مسلح ادامه داد: مقامات ما هم این مساله را عنوان کردند که ما به دنبال بستن تنگه هرمز نیستم اما اگر دشمنی دشمنان زیاد شود، قادر به این کار خواهیم بود.
سرلشکر باقری توضیح داد: امروز همه کشتی‌ها و ناوهای جنگی منطقه ای و فرامنطقه ای باید پاسخگو سوالات پاسداران انقلاب اسلامی در تنگه هرمز باشند و ناوهای آمریکا نیز تاکنون پاسخگوی سوالات پاسداران سپاه بوده اند و تاکنون مشکلی وجود نداشته است.

* پیگیر وضعیت مرزبانان ربوده شده هستیم
وی در خصوص آخرین وضعیت مرزبانان ربوده شده ایرانی نیز گفت: همکاران ما پیگیر این مساله هستند و پیگیری‌ها ادامه دارد. نخست وزیر پاکستان در سفری که به ایران داشت قول داد مساله پیگیری شود و امیدوارم در آینده نزدیک نتایج آن حاصل شود.
رئیس ستادکل نیروهای مسلح درباره پیگیری دستگیری عوامل تروریستی حمله به اتوبوس کارکنان سپاه پاسداران در جاده خاش نیز اظهار داشت: تعدادی از عوامل ترویستی این حادثه دستگیر شدند و تعدادی هم به خاک کشورهای همسایه فرار کردند. آنهایی که دستگیر شدند مراحل قضایی را طی می‌کنند.
سرلشکر باقری تصریح کرد: امروز توفیق شد در جمع فرماندهان خدوم نیروی انتظامی باشیم. نیروی انتظامی در سال ۹۷ و یک ماهه اخیر سال ۹۸ تلاش پرثمری داشته و توانسته اند در مساله امنیت پایدار در کشور عملکرد خوبی داشته باشد. به عنوان مثال در برگزاری مناسب آیین اربعین، مدیریت در تعطیلات ابتدای سال، کاهش تلفات جاده‌ها، کمک به سیل زدگان و نظایر آن نیروی انتظامی توفیقات زیادی داشت.
وی افزود: نیروی انتظامی اقدامات چشمگیری در این زمینه داشته است و من از نزدیک شاهد آن بوده‌ام. همچنین اینکه در هیچ کدام از مناطق سیل زده گزارشی از سرقت و ناامنی نداشته ایم.
سرلشکر باقری اظهار داشت: برای سال ۹۸ برنامه های اساسی و عمیقی برای نیروی انتظامی تدوین و اعتبارات لازم درنظرگرفته شده است. سال رونق تولید بدون امنیت شکل نمی‌گیرد و بخش‌های دولتی می‌توانند بدون نگرانی در ابعاد اقتصادی فعالیت کنند.