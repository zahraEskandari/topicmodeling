 نیلی احمد آبادی:
گزارش بررسی سیلاب ها مستقیم به رئیس جمهوری اعلام می شود

    تهران - ایرنا - رئیس هیأت ویژه گزارش ملی سیلاب ها گفت: این هیأت کاملاً مستقل بوده و زیر نظر هیچ دستگاه دولتی و ارگانی نیست، استقلال این هیأت فرصتی فراهم کرده که تحت تأثیر هیچ جریانی قرار نگیرد، از این رو گزارش ها بطور مستقیم به رئیس جمهوری اعلام می شود.

[گزارش بررسی سیلاب ها مستقیم به رئیس جمهوری اعلام می شود]

به گزارش روز یکشنبه ایرنا از وزارت علوم، تحقیقات و فناوری، محمود نیلی احمدآبادی روز گذشته در نشستی با اعضای هیأت‌علمی دانشگاه شهید چمران اهواز اظهار کرد: به گمان همه ما کشور از ظرفیت‌های دانشگاه‌ها به‌عنوان یک‌نهاد به‌خوبی استفاده نکرده و بسیاری از مشکلاتی که امروز با آن مواجه هستیم به دلیل عدم بهره‌مندی از این ظرفیت است.
وی افزود: ممکن است فردی از ما در نهادهای اجرایی، مراکز تصمیم‌گیری، مجلس، قوه قضاییه و دیگر نهادها حضورداشته باشد و این فرصت‌ها می‌تواند مغتنم باشد اما به معنی استفاده از ظرفیت دانشگاه نیست. دانشگاه یعنی نهادی که همه اجزای آن در یک موضوع مشارکت می‌کنند و این استعداد می‌تواند بارور شده و در اختیار کل کشور قرار گیرد.
رئیس دانشگاه تهران با اشاره به اینکه در ایران تجربه کار گروهی قوی در درون دانشگاه و بین دانشگاه‌ها وجود ندارد، خاطرنشان کرد: این مسئله نقطه‌ ضعفی برای دانشگاه‌ها است، در سال‌های اخیر اکثر دانشگاه‌ها تلاش کرده‌اند به این مشکل غلبه کنند. با چهل سالی که از انقلاب می‌گذرد دانشگاه‌ها باید جدی‌تر به این مسائل بپردازند.
به گفته نیلی احمدآبادی، برخورد مسئولان کشور در تمامی سطوح نشان می‌دهد آن‌ها نیز تشنه راه‌حل و شنیدن حرف‌های جدید، مؤثر، علمی و مهم هستند.
وی همچنین یادآورشد: تجربه حکم روحانی ریاست محترم جمهوری درباره سیل‌های اخیر دومین تجربه است که در سطح ملی صورت می‌گیرد. اولین تجربه درباره واقعه پلاسکو بود که به دانشگاه تربیت مدرس ارجاع داده شد.
رئیس دانشگاه تهران معتقد است که ارجاع بررسی پلاسکو به دانشگاه تربیت مدرس به‌خوبی انجام گرفت و گزارش‌هایی که از دستگاه‌های اجرایی ارائه شد، نشان داد کار موفقی انجام‌شده که منجر به تدوین آیین‌نامه‌ها و دستورالعمل‌هایی شد که می‌تواند کشور را در مقابل مخاطراتی مانند آتش‌سوزی ایمن کند.
نیلی احمد آبادی افزود: موضوع سیل با مسئله پلاسکو متفاوت است؛ گستردگی آن در کشور و تنوع تخصص‌ها و تأثیرات آن موجب متفاوت شدن این رخداد با رویداد آتش‌سوزی پلاسکو شده که بیشتر بخشی از مردم شهر تهران را درگیر کرده بود. به‌عنوان رخدادی تأسف‌بار مهم بود اما بر زندگی مردم و شرایط محیطی تأثیر اندکی داشت.
نیلی احمدآبادی، افزود: سیل مسئله‌ای ملی است و استان‌های متعددی را تحت تأثیر قرار داده است. این پدیده را می‌توان این‌چنین تحلیل کرد که نتیجه کارهای اشتباه صورت گرفته و کارهای صورت نگرفته است. اگر هیئت بتواند دو موضوع 'کارهایی که باید انجام می‌شد و نشد' و 'کارهایی که نباید انجام می‌شد و شد' را بررسی کند، کار بزرگی در کشور صورت گرفته است.
وی ادامه داد: دانشگاه‌ها نشان داده‌اند جزو سالم‌ترین، بی‌طرف‌ترین و علمی‌ترین نهادهای کشور هستند و طبیعی است این مسئله به دانشگاه‌ها ارجاع داده شود، درباره فرایند صدور حکم و انتخاب افراد نیز نگاه اصلی ما این است که از ظرفیت تمام متخصصان و دانشگاهیانی که در این حوزه هستند و دانشگاهیانی که در سیل آب‌های اخیر دچار مشکل شده‌اند استفاده شود.
رئیس هیأت ویژه گزارش ملی سیلاب‌ها، عنوان کرد: نکته قابل‌تأمل زمان و سرعت عمل است؛ زمان اجرای این طرح شش‌ماهه است و رخدادهایی که در کشور رخ می‌دهد، تأثیر اجتماعی آن‌ها و تحت تأثیر قرار گرفتن نهادها و ارگان‌ها بسیار محدود است و معمولاً رخدادی دیگر روی می‌دهد و همگان به آن می‌پردازند.
رئیس دانشگاه تهران، اظهار کرد: هیأت در چهار مرحله 'روایت دقیق، مستند و روشن ازآنچه اتفاق افتاده است'، 'آسیب‌شناسی'، 'آموخته‌ها و درس‌هایی که باید از این رخداد بیاموزیم' و 'راهبرد' اقدام می کند و قطعاً نتیجه نهایی که راهبرد است می‌تواند مورداستفاده کشور قرار گیرد.
نیلی احمدآبادی رئیس هیأت ویژه گزارش ملی سیلاب‌ها، گروه همراه و برخی اعضای هیأت‌علمی دانشگاه شهید چمران اهواز بازدید هوایی از مناطق سیل‌زده استان خوزستان نیز داشتند.